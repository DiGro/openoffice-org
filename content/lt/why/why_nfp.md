type=page
title=Kodėl būtent „Apache OpenOffice“: PNV
notice=https://www.apache.org/licenses/LICENSE-2.0
~~~~~~
![Kodėl „Apache OpenOffice“: PNV](/why/images/why_nfp.png) # {.rfloatimg}

Visų dydžių pelno nesiekiantys vienetai (PNV) gręžiasi į „Apache OpenOffice“ – programinę įrangą, tenkinančią jų poreikius ir puoselėjančią jų vertybes. Lanksti tekstų rengyklė, galinga skaičiuoklė, įspūdinga pranešimų rengyklė, dinamiška braižyklė, išsami duomenynų rengyklė kartu su kitomis „Apache OpenOffice“ priemonėmis tenkina visus raštinės programų rinkiniui keliamus reikalavimus.

„Apache OpenOffice“ puikiai suderinamas su komercinėmis raštinės programomis, tačiau leidžia išvengti su minėtomis programomis siejamų išlaidų bei rūpesčių.

  - **Visiems**

    Dabartinėje sausakimšoje rinkoje PNV, kaip niekada, tenka varžytis dėl dėmesio. Su „Apache OpenOffice“ PNV gauna visas esmines raštinės programas, kokybe nė trupučio nenusileidžiančias brangioms komercinėms programoms, kurias naudoja pinigų neskaičiuojantys subjektai. Virš 20 metų plėtojamas „Apache OpenOffice“ – tai brandi ir patikima įranga, laiduojanti sklandžią naudojimo patirtį. „Apache OpenOffice“ atlieka pirmaujantį tarptautinį vaidmenį sąjūdyje už skaitmeninę lygybę, siekiančiame padaryti aukščiausios kokybės programinę įrangą prieinamą visiems žmonėms, nepaisant jų turtinės padėties. Įsiliejus į tarptautinę „Apache OpenOffice“ bendruomenę, galima keistis idėjomis, ieškoti įkvėpimo šaltinių, ar tiesiog prašyti pagalbos.

  - **Suderinama**

    „Apache OpenOffice“ didžiuojasi savo suderinamumu su kitomis raštinės programomis. Savanorių palaikomi PNV vertina aplinkybę, kad mokantys dirbti su kitomis raštinės programomis „Apache OpenOffice“ perpranta labai greitai. Rinkinio pėtotojai, puikiai suprasdami, kad įstaigos neveikia, atsiskyrusios nuo pasaulio, pasirūpino, kad „Apache OpenOffice“ skaitytų ir rašytų kitų raštinės programų bylas. Galima kurti ir PDF bylas tiems ypatingiems ir svarbiems atvejams, kai norima išsaugoti dokumento išvaizdą visuose kompiuteriuose. „Apache OpenOffice“ pirmasis pasaulyje duomenis pradėjo saugoti ISO patvirtinta forma, naudotojams suteikdamas tvirčiausią ateities garantiją.

  - **Atvira**

    Gali skambėti neįtikėtinai, bet „Apache OpenOffice“ yra platinamas be jokių licencinių mokesčių, jokių nerimauti verčiančių papildomų sąlygų smulkiuoju šriftu. Rinkinį leidžiama diegti neribotame skaičiuje kompiuterių, naudoti visais raštinės tikslais, dalinti nemokamas kopijas darbuotojams ir rėmėjams naudojimui namuose. „Apache OpenOffice“ platinamas daugeliu kalbų, skirtingus pasaulio kraštus atstovaujantys savanoriai skatinami rinkinį versti į gimtąsias kalbas. PNV, o drauge ir labdaringos bei savanoriškos veiklos organizacijoms „Apache OpenOffice“ –  tai lengviausiai ir pigiausiai įgyjama programinė įranga našiam darbui.

