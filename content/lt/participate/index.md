type=page
title=Kodėl dalyvaujama „Apache OpenOffice“ projekte?
notice=https://www.apache.org/licenses/LICENSE-2.0
~~~~~~
Tokiuose atvirosios programinės įrangos projektuose, kaip „Apache OpenOffice“,
savanoriškai dalyvauja įvairiomis dingstimis, dažniausiai siekiant:

  - mažinti „skaitmeninę atskirtį“, galimybę naudotis laisvosiomis 
aukštos kokybės raštinės programomis užtikrinant visame pasaulyje;
  - skleisti „Apache OpenOffice“ naudą savo šalyje arba krašte;
  - „grąžinti skolą“ atvirajai programinei įrangai;
  - lavinti naujus įgūdžius, tiesiogiai pritaikant veikloje;
  - praturtinti veiklos aprašą (CV) arba kūrybinį dosjė projekte atliktais parodomaisiais darbais;
  - teikti pagalbą užsakovui arba ūkio subjektui, darbe naudojančiam „Apache OpenOffice“;
  - pelnyti patikimo konsultanto vardą, patariant „Apache OpenOffice“ naudojimo klausimais;
  - skiepyti į „Apache OpenOffice“ priemones, kurių ligi šiol nebuvo;
  - turiningai praleisti laiką su glaudžiu tarptautiniu savanorių kolektyvu,
talkinant vienam brandžiausių ir garsiausių atvirosios programinės įrangos projektų.


## Įvairiapusis atvirosios programinės įrangos projektas

Norint talkinti „Apache OpenOffice“, nebūtina būti programuotoju. Projekte
pasitelkiami skirtingi įgūdžiai, dalyvavimo lygiai bei techninio išmanymo laipsniai.
Norintieji prisidėti prie „Apache OpenOffice“, nesunkiai ras sau
tinkamą vaidmenį.

Laukiami žmonės, kurie galėtų:

  - rašyti arba pildyti dokumentuotę;
  - teikti pagalbą naujiems naudotojams;
  - bandyti programą ir pranešti apie riktus;
  - šalinti riktus;
  - programuoti naujas priemones;
  - kurti grafinę ir kitą rinkodarinę medžiagą;
  - versti į gimtąsias kalbas;
  - prižiūrėti tinklavietę ir rengti naują medžiagą;
  - skleisti žinią apie „Apache OpenOffice“ ir jo teikiamą naudą;
  - tenkinti visus kitus projekto poreikius.

Šie įnašai projektą daro gyvybingesnį, o pačią bendruomenę – stipresnę.
Dalyvauti kviečiami ir skatinami visi. Stengiamasi, kad
dalyvavimas būtų kuo paprastesnis.


## Kur pradedama?

„OpenOffice“ – tai didelis ir sudėtingas atvirosios programinės įrangos projektas,
pasižymintis ilgus metus plėtojamo savarankiško projekto kultūra, į kurią
įsilieja ir „Apache“ bendruomenėje sukaupta ilgametė patirtis.

Jeigu „Apache“ bendruomenei būdinga atvirosios programinės įrangos plėtosena
jau yra pažįstama, galima nerti tiesiai į darbus: jungtis prie atitinkamo
projekto [susirašinėjimo grupės](http://openoffice.apache.org/mailing-lists.html) ir
prisistatyti kitiems dalyviams. Darbui pradėti bus suteikta visa reikalinga pagalba.

Naujokams arba ieškantiems nuoseklesnio būdo darbui pradėti išsamesni aiškinimai įvairiomis gretutinėmis temomis, susijusiomis su „Apache OpenOffice“ projektu ir čia susiklosčiusia darbo tvarka, yra teikiami [naujų savanorių nukreipimo moduliuose](http://openoffice.apache.org/orientation/index.html).

Katruo keliu žengti – sprendžia pats savanoris. Galima žengti ir abiem!

Vikipedijos puslapyje [„Reikalinga pagalba“](https://cwiki.apache.org/confluence/display/OOOUSERS/Help+Wanted) vardijamas sąrašas sričių, kuriose savanoriai ypač laukiami.

Studentai, studijų programos užduotis norintys vykdyti, talkindami projektui, kviečiami susipažinti su informacija puslapyje [„Patarimai studentams“](http://openoffice.apache.org/students.html).
