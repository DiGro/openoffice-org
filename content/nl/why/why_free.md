type=page
title=Waarom Apache OpenOffice: Gratis en Vrije software
notice=https://www.apache.org/licenses/LICENSE-2.0
~~~~~~
![Waarom Apache OpenOffice: Gratis en Vrije software](/why/images/why_free.png) # {.rfloatimg}

Apache OpenOffice is niet alleen gratis maar ook vrije software. Dit betekent dat u het mag downloaden, het mag installeren op zoveel PC's als u wilt, het mag kopiëren en doorgeven aan zoveel mensen als u wilt. U kunt OpenOffice gebruiken voor elk doel zonder enige beperking, thuis, in het onderwijs, bij de overheid, in het bedrijfsleven... Vrij, echt vrij.

  - **Kostenvrij**

    Het is nauwelijks voor te stellen dat kwalitatief goede, gebruikersvriendelijke software als Apache OpenOffice totaal kosteloos aangeboden kan worden. Maar dankzij bijdragen in tijd en geld, van individuen en bedrijven (groot en klein), kunt u OpenOffice tegenwoordig kosteloos gebruiken. De opensource-licentie die gebruikt wordt door OpenOffice zorgt er tevens voor dat deze vrijheid nooit meer afgenomen kan worden. De OpenOffice gemeenschap hoopt dat u onze software goed kunt gebruiken. U kunt ons helpen door andere mensen te vertellen over Apache OpenOffice, en door zo mogelijk kopieën te verstrekken. Er zijn meer mensen die OpenOffice gebruiken na een persoonlijke aanbeveling dan langs enige andere weg.

  - **Zorgenvrij**

    Een vrije softwarelicentie betekent veel meer dan een eenmalige kostenbesparing. Het betekent dat u zich nooit meer zorgen hoeft te maken of uw software wel legaal is en dat de licentie nooit zal verlopen. Voor mensen die verantwoordelijk zijn voor meerdere computers - van enkele in een klein bedrijf, honderden op een school, tot duizenden in een grote onderneming - is dit een hele zorg minder. Software audits en het jarenlang bewaren van facturen is niet nodig. U zult niet voor de rechter komen omdat u de kleine lettertjes in de licentie verkeerd heeft begrepen.

  - **We hechten aan uw vrijheid**

    Als onderdeel van een gemeenschap die zich inzet voor vrije software, waarderen we ook uw keuzevrijheid. Apache OpenOffice kan bestanden lezen en schrijven die gebruikt kunnen worden in andere veelvoorkomende kantoorsoftware. Het was de eerste software die volledige ondersteuning had voor de ISO-standaard voor kantoor-bestandsformaten die door steeds meer bedrijven overgenomen wordt. Als u andere software wilt gebruiken willen wij dat u de vrijheid heeft om dat te doen. Als u uw Microsoft Windows PC wilt vervangen door een Apple Mac of door Linux willen wij dat u de vrijheid heeft om dat te doen. Mocht deze aanpak u bevallen, neem dan de vrijheid om deel te worden van de gemeenschap van Apache OpenOffice.
